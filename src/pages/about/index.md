---
templateKey: about-page
title: Om Européringen
---
![Européringen](https://res.cloudinary.com/dh0fuolka/image/upload/v1547993272/europeringen_logga.png "Européringen")

Européringen är Sveriges äldsta rasring. Den bildades av ett antal entusiaster som samlades våren 1967 i Surahammar. Ursprungligen var det en förening både för Europe- och Manxintresserade medlemmar och namnet var då Nordiska Manx- och Europeringen (NMER). Men över tiden svalnade intresset inom ringen för Manxkatten och på 90-talet bestämdes att ringen skulle byta namn och uteslutande ägna sig åt Europén.

När ringen bildades var den unik inte bara i sin egenskap av första och länge enda rasring. Den var också pan-Nordisk och oberoende från existerande riksorganisationer. Medlemmarna som var organiserade både i FIFe-anslutna organisationer såväl som independent, kom således både från Sverige och våra grannländer.

### Så här började det

1967 samlades ett antal entusiastiska Europé- och Manxägare från Sverige och Norge i Surahammar. Man bestämde sig för att starta upp något nytt inom kattsporten. En sammanslutning som inte var en kattklubb i traditionell bemärkelse utan "intressecirkel" för alla som värnade om raserna Manx och Europé. Den första rasringen i Norden var därmed född. Ursprungligen krävdes för medlemskap i ringen att man redan tillhörde någon nordisk FIFe-ansluten kattklubb. Så småningom ändrades detta och ringen är numera öppen för alla, oavsett om man tillhör en FIFe-ansluten klubb eller en Independentklubb. Det främsta syftet med ringen var från början att upprätta ett nordisk register över medlemmarnas katter för att på så sätt främja avelsarbetet.

### Vår verksamhet idag

Verksamheten i dag består av vår tidning Europén som utkommer med fyra nummer per år. En hemsida som uppdateras regelbundet. Ett forum för föreningens medlemmar. En européspecial hålls varje år i samband med en annan utställning. Ett eller flera seminarium om hälsa och avel planeras under året. Plus en massa annat...

### Vår målsättning

Européringens målsättning är först och främst att bevara europén som den kultur"s"katt den verkligen är. Att få folk att förstå vilken underbar ras det är och att den är lika exotisk som vilken annan ras som helst. Att bevara dess utseende och temperament kan bara ske med ett omsorgsfullt avelsarbete och att alla europé uppfödare samarbetar för att vi ska få ett så stort avelsutbud som möjligt. Vår målsättning är även att höja alla katters status. Att vi dessutom känner varandra, stöttar varandra och har kul ihop är också ett mål.
